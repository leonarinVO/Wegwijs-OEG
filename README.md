

# WEGWIJS OEG's

# Een informatieplatform voor erkende onroerenderfgoedgemeenten



Auteur: agentschap Onroerend Erfgoed / team Erkennen

Datum laatste update: 07/04/2023

Disclaimer: Ons beleidsveld staat niet stil. Onze regelgeving evolueert. Het agentschap Onroerend Erfgoed kan niet garanderen dat de informatie actueel is op het moment dat je het leest. Voor algemene informatie kan je eveneens terecht op www.onroerenderfgoed.be.
## Welkom!
![image](https://github.com/leonarinVO/Wegwijs-OEG/assets/141407960/cea461dc-954b-4a11-bbc6-074827c93cb9)

| Wat mag je van deze wegwijs verwachten? | Wat komt niet aan bod? |
| --- | --- |
| Wat jouw taken en bevoegdheden inhouden.| Hoe je een beleidsvisie opstelt. |
| Hoe je die taken en bevoegdheden opneemt.| Hoe je een participatief traject organiseert. |
| Bij wie je terecht kan voor ondersteuning.| Hoe je een onroerenderfgoedbeleidsplan schrijft. |
| Hoe de erkenning wordt opgevolgd.| Een kant-en-klare inventarisatiestrategie. |
| Wat je voor die opvolging moet doen.| Een lijst met expertises bij het agentschap. |
| Een lijst van de (e-)toepassingen die je nodig hebt voor het uitvoeren van je taken.| Een gedetailleerde omschrijving van de handelingen voor het gebruik van de toepassingen. |

## Erkend... wat nu?
Is jouw gemeente net erkend als onroerenderfgoedgemeente (OEG), of ben je net gestart als nieuw personeelslid belast met de taken van een OEG? Proficiat! We heten je alvast van harte welkom. Jij bent nu één van onze prioritaire en bevoorrechte partners in de zorg, het beleid en het beheer van het Vlaams onroerend erfgoed.

Als OEG engageer je je om een aantal bevoegdheden en taken samen met Vlaanderen uit te voeren. Daarvoor bestaan er diverse processen en handelingen. Dat is geen evidentie. Daarom zetten we je alvast goed op weg met deze introductiebrochure. Ze bevat tevens nuttige informatie voor gemeenten en steden die nadenken over een erkenning als OEG.

Als (kersverse) OEG beschik je over een **beleidsvisie**  over jouw lokaal onroerend erfgoed die conform is aan de [Vlaamse beleidsprioriteiten](https://www.onroerenderfgoed.be/beleidsprioriteiten-onroerend-erfgoed). Daarvoor bracht je het erfgoedbeleidsverleden van jouw stad of gemeente in kaart en liep je een participatief traject met alle erfgoedactoren op jouw grondgebied. Je stemde die beleidsvisie af met de andere beleidsdomeinen en integreerde ze in het ruimere gemeentelijk beleid. Je diende je erkenningsaanvraag in en kreeg groen licht van de bevoegde minister. Je erkenning gaat in vanaf 1 juli van het jaar van aanvraag. Officieel kan je dan van start met de uitrol van die beleidsvisie. Maar hoe doe je dat?

### ONROERENDERFGOEDBELEIDSPLAN
Je vertaalt je visie naar strategische en operationele doelstellingen in een onroerenderfgoedbeleidsplan. Die vertaalslag helpt jou om de grote beleidslijnen concreter en vooral meer behapbaar te maken. Bovendien kan je die doelstellingen afbakenen in de tijd. Jaarlijks bekijk je hoe je hieraan invulling geeft via concrete acties. 

***Je kan als OEG een subsidie krijgen van Vlaanderen ter ondersteuning van de uitrol van jouw beleidsvisie. Hiervoor bezorg je het agentschap jouw onroerenderfgoedbeleidsplan en rapporteer je jaarlijks over de uitvoer ervan. Klik [hier](https://www.onroerenderfgoed.be/een-subsidie-aanvragen-oegemeente) voor meer informatie over deze subsidie en de voorwaarden.***

![image](https://github.com/leonarinVO/leonarinVO.github.io/assets/141407960/96b97596-e9cf-4d7a-bbfc-2baa96e6c1b9)
## Onder de loep?

Als OEG beschik je over een grotere autonomie om een lokaal onroerenderfgoedbeleid te voeren dan een stad of gemeente die geen erkenning als OEG heeft. Je voert op tal van domeinen samen met het agentschap Onroerend Erfgoed bevoegdheden en taken uit. Sommige moet je opnemen. Andere zijn vrijblijvend. We overlopen ze kort hieronder. Je kan ze nalezen in het Onroerenderfgoeddecreet van 12 juli 2013 en het Onroerenderfgoedbesluit van 16 mei 2014. Wat houden die taken en bevoegdheden nu concreet in? We nemen ze even onder de loep.


![image](https://github.com/leonarinVO/leonarinVO.github.io/assets/141407960/295576f8-7553-4657-861f-9723909cd07b)
![image](https://github.com/leonarinVO/leonarinVO.github.io/assets/141407960/d184df49-77e8-4227-82fd-6b4ab45a7953)


### OPVOLGEN VAN ARCHEOLOGISCH ONDERZOEK: TOELATING, ARCHEOLOGIENOTA EN NOTA
Als OEG sta je garant voor kwalitatief archeologisch onderzoek op jouw grondgebied. Dat wil niet zeggen dat je een archeologische dienst uit de grond moet stampen en elke opgraving in eigen beheer moet uitvoeren. In Vlaanderen mag archeologisch onderzoek uitgevoerd worden door een zelfstandige archeoloog of een archeologisch bedrijf, zolang die maar beschikt over een erkenning. 
Een archeologisch onderzoek kan voorkomen in drie situaties: na een vondstmelding, in het kader van een wetenschappelijke vraagstelling en voor een bodemingreep waarvoor een omgevingsvergunning vereist is. Als OEG volg je enkel het archeologisch onderzoek op dat plaatsvindt in functie van de laatste situatie. Het agentschap Onroerend Erfgoed neemt de andere twee situaties voor haar rekening. Lokale besturen kunnen trouwens een samenwerking met het agentschap aangaan om zelf de archeologische toevalsvondsten op te volgen. Lees hierover meer in onze brochure.

Vooraleer archeologisch onderzoek zelfs maar kan plaatsvinden, moet eerst bepaald worden of er überhaupt onderzoek nodig is. Allereerst doet hij een vooronderzoek om na te gaan of er ter hoogte van de percelen archeologische sporen kunnen voorkomen. Voor een vooronderzoek met ingreep in de bodem vraagt de archeoloog een toelating. Die bevat een inschatting van het archeologisch potentieel en de werkwijze om dit te onderzoeken. Als OEG kijk je dit na inzake de regelgeving en de Code van Goede Praktijk (CGP) en ga je al dan niet akkoord hiermee. De resultaten daarvan vertaalt de archeoloog vervolgens in een archeologienota die de vervolgstappen behelst: vrijgave, in situ-behoud of opgraven. Als OEG kijk je dit eveneens na en neem je al dan niet akte hiervan. Vaak kan vooronderzoek met ingreep in de bodem niet plaatsvinden voor de termijn van de omgevingsvergunning. Dan gaat de archeologienota over het vooronderzoek zonder ingreep in de bodem, de tussentijdse inschatting van het archeologisch potentieel en werkwijze voor het bijkomend vooronderzoek met ingreep in de bodem. Als OEG kijk je dit na en neem je al dan niet akte hiervan. Dit uitgesteld vooronderzoek vertaalt zich nadien in een nota. Ook van dit document neem je als OEG al dan niet akte. De nota stelt het vervolg van het onderzoek voor: vrijgave, in situ-behoud of opgraven. 

Je kan akkoord gaan en dus akte nemen van de archeologienota of nota. Als je niet akkoord bent, dan neem je geen akte van de archeologienota of nota. Ben je grotendeels akkoord maar wil je nog iets meegeven aan de archeologen, dan kan je voorwaarden koppelen aan je beslissing. Je beslissing en eventueel voorwaarden laad je vervolgens binnen een termijn van vijftien dagen op in het archeologieportaal. Ook als je de termijn laat passeren en het een stilzwijgende aktename is, moet je de beslissing opladen in het archeologieportaal! De erkende archeoloog kan de beslissing raadplegen in het archeologieportaal en brengt de initiatiefnemer op de hoogte. Dit moet je als OEG niet zelf doen! Binnen een termijn van tien dagen daarna, laad je het beslissingsdocument op in het archeologieportaal. Als OEG krijg je een automatische mail wanneer het archeologisch onderzoek aanvangt. De erkend archeoloog moet de aanvang van het archeologisch vooronderzoek met ingreep in de bodem minstens drie dagen op voorhand melden.
Weet je niet meteen hoe je met het archeologieportaal moet werken of waar je het kan terugvinden? Geen nood, dit komt uitgebreid aan bod in deze handleiding. Klik meteen naar Archeologieportaal.

***Niet elke omgevingsvergunning vraagt een archeologienota.
Niet elke omgevingsvergunning vraag een archeologienota. Er zijn uitzonderingen. Een eenduidig overzicht vind je hier. Lees ook zeker de regelgeving na. Het is eveneens jouw taak als OEG om aanvragers hierover goed te informeren.***

### OPVOLGEN VAN WERKEN AAN ONROEREND ERFGOED
#### TOELATING
Toelatingsaanvragen voor werken aan beschermd erfgoed moeten aangevraagd worden bij de OEG, tenzij zij zijn vrijgesteld in een goedgekeurd beheersplan. Je behandelt deze dossiers autonoom.
De aanvraagdossiers kunnen rechtstreeks ingediend worden bij de OEG of digitaal via het loket van het agentschap. In het laatste geval wordt een automatische mail verzonden naar de OEG, zodat die het ingediende dossier kan consulteren en behandelen. Als het dossier schriftelijk ingediend wordt bij de OEG, dan zal de OEG dit dossier zelf moeten bijhouden naast het e-loket voor toelatingen. OEG kunnen dossiers nog niet invoeren in het e-loket.

Als de aanvraag onvolledig is of geen onderzoek ten gronde toelaat, kan je binnen een termijn van twintig dagen, die ingaat op de dag na de dag waarop de aanvraag is ingediend, de aanvrager schriftelijk vragen om de ontbrekende gegevens of documenten bij de aanvraag te voegen, en de termijn bepalen waarbinnen dat moet gebeuren. 
Het Onroerenderfgoedbesluit sluit niet uit dat bevoegdheden toegewezen aan het CBS kunnen doorgedelegeerd worden aan specifieke personen/functies/diensten binnen de gemeenteadministratie. Dus als de regelgeving over de lokale besturen dit toelaat, zien we vanuit het Onroerenderfgoedbesluit geen beletsel om deze taak te delegeren aan een dienst.
Als de aanvrager nalaat binnen de opgelegde termijn de ontbrekende gegevens of documenten bij te voegen, wordt de toelating geacht te zijn geweigerd. Je brengt de aanvrager hiervan schriftelijk op de hoogte (dit hoeft niet per aangetekende zending! Het mag ook digitaal, dat wil zeggen per mail.) 

Binnen een termijn van 30 dagen, die ingaat op de dag na de dag waarop de aanvraag volledig is ingediend, neem je een beslissing over de aanvraag. Als er geen beslissing genomen is binnen de termijn, wordt de toelating geacht te zijn goedgekeurd. Binnen de 10 dagen, die ingaat op de dag na de datum van de beslissing of de dag na het verstrijken van de termijn, breng je de aanvrager schriftelijk (dit hoeft niet per aangetekende zending! Het mag ook digitaal, dat wil zeggen per mail) op de hoogte en voer je de beslissing in in de databank van toelatingen en adviezen (= het register). Ook voor de aanvragen die niet via het e-loket werden ingediend moet je de beslissing in deze databank van toelatingen en adviezen invoeren.

**Klik hier als je het Toelatingenloket (loket) & Databank van toelatingen en adviezen (register) meteen wil ontdekken?**

#### MELDING BIJ EEN BESCHERMD STADS- OF DORPSGEZICHT
Ligt er een beschermd stads- of dorpsgezicht in jouw stad of gemeente? Weet dan dat werken, zichtbaar vanaf de openbare weg, steeds moeten gemeld worden, zelfs als er geen omgevingsvergunning nodig is. Dit is zo voor elke Vlaamse stad of gemeente. Je kan als stad of gemeente oordelen dat de werken het beschermd stads- of dorpsgezicht zullen schaden. Het college oordeelt of de melding als toelatingsaanvraag zla behandeld worden. In dat geval moet de aanmelder een schriftelijke toelating indienen bij onroerenderfgoedgemeente. Je bent als OEG namelijk zelf bevoegd om hierover te oordelen. Je neemt als onroerenderfgoedgemeente zelf een beslissing binnen de dertig dagen nadat je de aanvrager hiervan op de hoogte hebt gebracht en maakt deze bekend bij de aanmelder binnen de tien dagen na de beslissing. Benieuwd naar de procedure? Klik meteen door naar Toelatingenloket (loket) & Databank van toelatingen en adviezen (register).

| Wat als… |
| --- |
**…het goed vrijgesteld is van de toelatingsplicht?**
Is het goed vrijgesteld van de toelatingsplicht bij de bescherming, bv. via een goedgekeurd beheersplan, dan moet hiervoor geen toelating aangevraagd worden.
**…ik als OEG zelf de vergunningsaanvrager ben?**
Je vraagt als OEG evengoed een toelating voor werken aan beschermd of door jou vastgesteld onroerend erfgoed. Er bestaat geen uitzondering. Het maakt deel uit van jouw voorbeeldfunctie.
**… de aanvraag onvolledig is of het geen onderzoek ten gronde toelaat?**
Je kan binnen een termijn van twintig dagen, die ingaat op de dag na de dag waarop de aanvraag is ingediend, de aanvrager schriftelijk of via loket vragen om de ontbrekende gegevens of documenten bij de aanvraag te voegen. Je bepaalt meteen zelf de termijn waarbinnen hij dit moet doen. Als de aanvrager dan nalaat de ontbrekende gegevens of documenten aan te leveren, wordt de toelating geacht geweigerd te zijn. Je brengt de aanvrager hiervan schriftelijk of via het loket op de hoogte.
**…de toelating aan een premiedossier gekoppeld is?**
Een aanvrager van een toelating kan gelijktijdig een aanvraag doen voor een erfgoedpremie volgens de standaardprocedure. Op het Loket staat een gecombineerd aanvraagformulier. Het agentschap stuurt de aanvraag en de bijhorende documenten door naar de OEG binnen een termijn van vijf dagen, die ingaat op de dag na de indiening. Je stemt best de toelatingsaanvraag af met de erfgoedconsulent van het agentschap die de premieaanvraag behandelt.
Bij een toelatingsaanvraag voor werken waar ook een premie voor is aangevraagd, vermeld je zeker dat men pas met de werken mag starten nadat de aanvrager ook de definitieve premietoekenning heeft ontvangen. Als de aanvrager eerder start met de handelingen, dan vervalt de premie. Dit is ook aangegeven in de typebrieven. Je vind deze hier .
**…de toelatingsplichtige werken ook vergunningsplichtig zijn?**
Als voor toelatingsplichtige werken een (omgevings)vergunning nodig is of ontheffing volgens het Bosdecreet en Natuurdecreet, dan moet de eigenaar geen afzonderlijke toelating aanvragen voor die handelingen. De overheid, die de aanvraag behandelt, vraagt advies aan het agentschap. De toelating wordt vervat in de vergunning. Is de OEG zelf de vergunningverlener, dan integreert die de toelating in de vergunning. De omgevingsambtenaar  kan jou om advies vragen.
**…het vastgesteld goed ook beschermd is?**
Als een vastgestelde goed ook beschermd is en de toelatingsplicht uit de vaststelling overlapt met die uit de bescherming, dan moet de eigenaar enkel de toelating aanvragen die nodig is vanuit de bescherming voor wat betreft de afbakening van het beschermde goed. Hij volgt de procedure voor toelatingsplichtige werken bij beschermd erfgoed. De OEG behandelt deze toelatingen. 

